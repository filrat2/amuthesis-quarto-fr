# Wprowadzenie {#sec-wprowadzenie}
<!--
Wprowadzenie powinno mieć charakter opisu od ogółu do szczegółu (np. trzy-pięć paragrafów).
Pierwszy paragraf powinien być najbardziej ogólny, a kolejne powinny przybliżać czytelnika do problemu.
Przedostatni paragraf powinien określić jaki jest problem (są problemy), który praca ma rozwiązać i dlaczego jest to (są one) ważne.

Wprowadzenie powinno być zakończone stwierdzeniem celu pracy.
Dodatkowo tutaj może znaleźć się również krótki opis co zostało zrealizowane w pracy.
-->

Ludzie od zawsze dążyli do wykorzystywania dostępnych źródeł energii w celu zaspokojenia różnorodnych potrzeb.
Energia odgrywa przez to kluczową rolę w naszym życiu, stanowiąc podstawę funkcjonowania społeczeństwa i napędzając rozwój gospodarczy.
Istnieje wiele metod pozyskiwania energii elektrycznej, włączając w to tradycyjne, konwencjonalne sposoby oparte na spalaniu paliw kopalnych, a także energię atomową oraz odnawialne źródła energii.
Zielona energia, inaczej określana jako odnawialne źródła energii, wykorzystuje naturalne procesy, takie jak słońce, wiatr czy ciepło wnętrza Ziemi, co czyni ją nieograniczonym źródłem energii.

Każdy, kto rozpatruje perspektywę produkcji energii, zdaje sobie sprawę, że zasoby surowców wykorzystywanych do produkcji energii konwencjonalnej są ograniczone.
Dodatkowo, rosnące zainteresowanie ochroną środowiska i negatywnymi zmianami klimatu oraz wprowadzane przepisy prawne zobowiązują do podejmowania działań mających na celu ograniczenie emisji szkodliwych gazów do atmosfery.
W obliczu globalnych zmian klimatycznych i kryzysu energetycznego, spowodowanego inwazją Rosji na Ukrainę w 2022 roku, społeczeństwo jest zmuszone do przejścia z produkcji energii opartej na paliwach kopalnych na rzecz odnawialnych źródeł energii i energetyki jądrowej.

Ambitne cele klimatyczne Unii Europejskiej, których podstawę stanowi Europejski Zielony Ład (ang. *European Green Deal*), sprawiają, że energia elektryczna pochodząca z odnawialnych źródeł energii zacznie odgrywać kluczową rolę w procesie transformacji energetycznej Unii Europejskiej.
Europejski Zielony Ład to zestaw inicjatyw politycznych mających na celu przeprowadzenie transformacji ekologicznej i osiągnięcie neutralności klimatycznej w UE do 2050 roku [@european_green_deal].
Inicjatywy takie jak Gotowi na 55 (ang. *Fit For 55*) oraz rozporządzenie o europejskim prawie klimatycznym mają zapewnić redukcję emisji gazów cieplarnianych o co najmniej 55% do 2030 roku [@european_green_deal].
Jednocześnie, zgodnie z ustaleniami Rady Unii Europejskiej, Parlamentu Europejskiego oraz Komisji Europejskiej, udział energii odnawialnej w ogólnym zużyciu energii w Unii Europejskiej ma wynosić 42,5% do 2030 roku [@renewable_energy_eu].
Inną inicjatywą organów Unii Europejskiej jest plan REPowerEU, czyli unijny plan transformacji energetycznej i uniezależnienia od rosyjskich paliw kopalnych przedstawiony przez Komisję Europejską w maju 2022 roku [@repowerEU2022].
Przedsięwzięcie to skupia się na inwestycjach w odnawialne źródła energii, zakładając instalację niemal 600 GW mocy nowych instalacji fotowoltaicznych w całej Unii Europejskiej do 2030 roku [@repowerEU2022].
Działania te uznaje się za nadrzędne z punktu widzenia interesu publicznego.

Osiągnięcie wymienionych celów będzie możliwe jedynie poprzez dokładne monitorowanie wyników oraz posiadanie aktualnych informacji dotyczących odnawialnych źródeł energii.
Transformacja energetyczna w przyszłych latach będzie prawdopodobnie bardzo dynamicznym procesem, którego monitorowanie będzie miało znaczący wpływ na rozwój kolejnych projektów z zakresu energetyki niekonwencjonalnej.
Niejednolita organizacja działania władz samorządowych w Polsce oraz występowanie na terenie kraju różnych operatorów energetycznych utrudnia jednak śledzenie rozwoju polskiej branży OZE.
W oficjalnych, dostępnych w Polsce danych brakuje aktualnych informacji na temat lokalizacji elektrowni fotowoltaicznych.
Wśród nieoficjalnych źródeł danych informacje na ten temat można znaleźć m.in. w projekcie społeczności internetowej OpenStreetMap, gdzie są one oznaczone jako `tag:plant:source=solar`, jednak dane te są nieformalne, niepełne i zazwyczaj nieaktualne.
W związku z brakiem jednolitych danych na temat lokalizacji elektrowni fotowoltaicznych w oficjalnych źródłach w Polsce, wykorzystanie danych satelitarnych staje się potencjalnym narzędziem do detekcji farm fotowoltaicznych, umożliwiając pozyskiwanie aktualnych informacji na ten temat.
Obserwacje satelitarne pozwalają również regularnie monitorować rozwój farm fotowoltaicznych, co umożliwia analizę postępów w tym sektorze energii odnawialnej.

Celem niniejszej pracy jest określenie optymalnych metod uczenia maszynowego do wykrywania farm fotowoltaicznych na podstawie danych teledetekcyjnych.
W pracy wykorzystano dane radarowe z misji Sentinel-1 oraz dane multispektralne z misji Sentinel-2, wraz z ich pochodnymi, takimi jak wskaźniki teledetekcyjne i tekstury obrazu.
W procesie klasyfikacji wykorzystano metodę lasów losowych (ang. *Random Forest*) zaproponowaną przez Breimana [-@breiman_2001_rf].
Cały proces oparty został na otwartym oprogramowaniu GIS, takim jak SNAP [@snap], S1TBX [@s1tbx], QGIS [@qgis] oraz środowisku programistycznym języka R [@R-base].

Na przestrzeni ostatnich kilku lat podejmowano kilka prób detekcji farm fotowoltaicznych na podstawie danych teledetekcyjnych przy wykorzystaniu metod uczenia maszynowego.
@kruitwagen_2021_pv, wykorzystując zdjęcia satelitarne SPOT-6/7 i Sentinel-2 w połączeniu z metodami uczenia maszynowego, wskazał istniejące konstrukcje fotowoltaiczne na świecie na dzień 30 września 2018 roku.
Inne badania, takie jak te przeprowadzone przez Zhanga et al. [-@zhang_2021_texture], Plakmana et al. [-@plakman_2022_pv] i Wanga et al. [-@wang_2022_pv], również koncentrowały się na detekcji instalacji fotowoltaicznych, lecz nie obejmowały obszaru Polski.
Aby skutecznie śledzić dynamikę rozwoju polskiej branży OZE, konieczne jest przeprowadzanie częstszych badań na terenie kraju.
Wykorzystane do tego celu mogą zastać efekty niniejszej pracy, która zgodnie z wiedzą autora oraz promotora, jest pierwszym opracowaniem w Polsce polegającym na detekcji farm fotowoltaicznych przy wykorzystaniu danych satelitarnych i metod uczenia maszynowego.
